---
title: "ქალის სექსუალური ფუნქცია მშობიარობის შემდგომ"
date: "March 7, 2021"
sort_by: 8
excerpt: "ქალის სექსუალური ჯანმრთელობა ცხოვრების სასიცოცხლო და მნიშვნელოვანი ნაწილია ნებისმიერ ასაკში."
cover_image: "/images/posts/8.jpg"
---

ქალის სექსუალური ჯანმრთელობა ცხოვრების სასიცოცხლო და მნიშვნელოვანი ნაწილია ნებისმიერ ასაკში. კერძოდ, ორსულობა და მშობიარობა იწვევს ბიოლოგიურ, ფსიქოლოგიურ და სოციალურ ცვლილებებს, რამაც შეიძლება გავლენა მოახდინოს ქალის სექსუალურ ჯანმრთელობაზე. კვლევებმა აჩვენა, რომ ორსულობის დროს სექსუალური ფუნქცია მცირდება და არ უბრუნდება საბაზისო დონეს მშობიარობის შემდგომ პერიოდში. ეს ნაწილობრივ განპირობებულია სხეულის ცვლილებებით, ძილის ნაკლებობით, დაძაბულობით, მოშარდვის სტრესით და სხვადასხვა ჩივილით. მიუხედავად ამ თემის კომპლექსურობის და სირთულისა, ჯანდაცვის პროვაიდერები, ხშირად, უგულებელყოფენ სექსუალურ ასპექტებს ორსულობის და ორსულობის შემდგომ პერიოდში.

პოსტ სამშობიარო პერიოდში ქალს აღენიშნება სექსუალური სფეროს მნიშვნელოვანი გაუარესება. როგორიცაა: დისპარევნია, ვაგინალური ლუბრიკაციის ნაკლებობა, ორგაზმის მიღწევის სირთულე, ვაგინალური სისხლდენა ან გაღიზიანება სქესობრივი აქტის შემდგომ და სექსუალური სურვილის დაკარგვა. კვლევამ აჩვენა, რომ ქალების 89% სექსუალურ აქტივობას აღადგენს მშობიარობიდან 6 თვის განმავლობაში. სექსუალური დისფუნქციის გავრცელების მაჩვენებლები მერყეობს 41%-დან 83%-მდე მშობიარობიდან 2-3 თვეში, ხოლო 64% მშობიარობიდან 6 თვის შემდეგ. ბავშვის დაბადებიდან 18 თვეზე მეტი ხნის განმავლობაში ქალებს სექსუალური სიამოვნების და ემოციური კმაყოფილების მკვეთრად დაბალი დონე აქვთ. მშობიარობის შემდგომ პერიოდში სექსუალური დარღვევების მაღალი გავრცელების მაჩვენებელი მნიშვნელოვან გავლენას ახდენს ქალის ცხოვრების ხარისხზე.

მშობიარობა ასოცირდება პერინეუმის ხანმოკლე დაზიანებასთან და მენჯის ძვლის ხანგრძლივ ცვლილებებთან. მკვლევრებისთვის საინტერესოა, არის თუ არა კავშირში ეს ცვლილებები სექსუალურ ფუნციონირებასთან. კვლევების მცირე ნაწილმა აჩვენა კავშირი ვაგინალურ მშობიარობასა და სექსუალურ დისფუნქციას შორის. ერთ-ერთ უფრო დიდ კვლევაში გრიფიტსმა იკვლია 208 ქალი მშობიარობიდან ორი წლის შემდგომ, რომელთაც დაუფიქსირდათ დისპარევნია, დეპრესია, სექსუალური უკმაყოფილება, შარდის და ფეკალური შეუკავებლობა. კითხვარის დახმარებით, გრიფიტსმა გამოავლინა სექსუალური კმაყოფილების მნიშვნელოვანი დაქვეითება ქალებში, რომლებმაც ფიზიოლოგიურად იმშობიარეს, ვიდრე საკეისრო კვეთით. ფიზიოლოგიურად ნამშობიარებ ქალებს აღენიშნებოდათ მომატებული შარდის და ფეკალური შეუკავებლობა, დეპრესია და დისპარევნია, ვიდრე საკეისრo კვეთით ნამშობიარებ ქალებს.

ბარეტმა 2000 წელს იკვლია 484 ქალი: შეადარა მათი მდგომარეობა ორსულობის მესამე ტრიმესტრსა და მშობიარობიდან 6 თვის შემდგომ. ორსულობის პერიოდთან შედარებით, ტკივილები, ვაგინალური ლუბრიკაციის ნაკლებობა, სექსუალური სურვილის დაკარგვა მნიშვნელოვნად გაიზარდა მშობიარობიდან პირველ 3 თვეში, მაგრამ აღნიშნულმა პრობლემებმა მშობიარობიდან დაახლოებით 6 თვის თავზე შემცირება დაიწყო. კვლევის საფუძველზე აღმოჩნდა, რომ მშობიარობიდან პირველი 3 თვის განმავლობაში დისპარევნია მნიშვნელოვნად იყო დაკავშირებული/ასოცირდებოდა ფიზიოლოგიურ მშობიარობასთან. თუმცა, 6 თვეში მნიშვნელოვანი განსხვავება არ ყოფილა.
