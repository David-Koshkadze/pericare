---
title: 'ქალების ფსიქოგანათლება ომის დროს'
date: 'March 7, 2021'
sort_by: 30
excerpt: 'ომის დროს ზიანდება ყველა ადამიანი, მიუხედავად მათი განმასხვავებელი ნიშნებისა. არსებობს ზიანი, რომელზე საუბრისთვისაც...'
cover_image: '/images/posts/30.jpg'
---

**დრო საუბრისთვის**

ომის დროს ზიანდება ყველა ადამიანი, მიუხედავად მათი განმასხვავებელი ნიშნებისა. არსებობს ზიანი, რომელზე საუბრისთვისაც ომის მსხვერპლები და თვითმხილველები  შედარებით მზად არიან და საზოგადოებაც მზად არის მათ მოსასმენად. საუბრის მიღმა დარჩენილ თემებს შორის, არის ისეთი თემები, როგორიცაა - გაუპატიურება, სექსუალური შევიწროვება, გენდერული ნიშნით დამცირება და წამება, წამების შემდგომ ან ომის შემდგომ რეპროდუქციული ფუნქციის დარღვევა, სექსუალური დისფუნქცია, გამრავლების ორგანოების დაზიანება, ჰიგიენის პროდუქტებზე წვდომის შეზღუდვა და სხვა მრავალი ჯერ კიდევ უთქმელი სისასტიკე.  ამ თემებზე სასაუბროდ, ხშირად, ქალები მზად არ არიან,  ფიქრობენ, რომ „დავიწყება“ უკეთესი გამოსავალია, ეშინიათ, რომ საუბრის შემთხვევაში კიდევ უფრო გაირიყებიან საზოგადოების მხრიდან, ან სულაც უახლოესი ადამიანები იტყვიან მათზე უარს.

საუბრისთვის თავის არიდებას, ვუწოდებთ  „დუმილის აღთქმას“, რაც  ორივე სქესზე ვრცელდება, თუმცა ქალები გაცილებით ხშირად მიმართავენ მას, საზოგადოებაში არსებული სტიგმების და სტერეოტიპების გამო.  გარდა მსხვერპლების მზაობისა,  საზოგადოებამაც არ იცის, როგორ მოუსმინოს მათ, როგორ ანუგეშოს და დაეხმაროს გამკლავებაში. 

არ ცოდნის გარდა, საზოგადოებას შიშიც აფერხებს ნაბიჯების გადადგმაში. ჩვენ ვიცით, რომ ადამიანის ტანჯვის და წამების ყურება ძალიან მძიმე კვალს ტოვებს ჩვენს ფსიქიკასა და გადარჩენის ინსტიქტზე ორიენტირებას გვაიძულებს. გვეშინია ჩვენც, იმ ქალებს, რომლებიც შედარებით შორიდან ვართ ომის მოწმეები. გვეშინია, რომ ერთხელ შეიძლება თავად ჩვენ ან ჩვენი შვილები აღმოვჩნდეთ იგივე მდგომარეობაში. ეს შიში იმდენად შემზარავია, გვირჩევნია ნაკლები ვიცოდეთ და ნაკლებად მოვუსმინოთ იმ ქალებს ვინც ეს ყველაფერი გამოიარეს. თუ არავინ გვისმენს, არც ვლაპარაკობთ, არც ვყვებით ჩვენს ამბავს. 

ქალებს, რომლებიც ვუყურებთ და ყურს მოვკრავთ მსგავს ამბებს და შემზარავი შიში შეგვიპყრობს, და ქალებს რომლებმაც გაიარეს ეს ტრაგედია - ჩვენ  ყველას გვეშინია. თუმცა შიშის გარდა კიდევ ბევრი რამ გვაერთიანებს. გვაერთიანებს ის, რასაც შეუძლია შიშზე ძლიერი იყოს და მოგვცეს ძალა ამ ტრავმასთან გასამკლავებლად. 

„არ ლაპარაკი“, „დავიწყება“ არ არის გამოსავალი. ტრავმასთან გამკლავება იმ შემთხვევაშია შესაძლებელი, თუ ვაღიარებთ მის არსებობას. თუ არ გყავთ გვერდით ისეთი ადამიანი, ვისაც დაელაპარაკებით, მიმართეთ სპეციალისტს. თუ არ არის შესაძლებელი, დახატეთ ან დაწერეთ იმის შესახებ, რასაც განიცდით. იმაზე საუბარი რაც ყველაზე მტკივნეულია, რაც ყველაზე მეტად გვაშინებს, გვაძლევს შესაძლებლობას, შევამციროთ მისი მძიმე ზეგავლენა, როგორც ჩვენზე პიროვნულად, ისე საზოგადოებრივი თვალსაზრისით.

ვისაუბროთ მაშინ, როცა მზად ვიქნებით. არ დავაჩქაროთ ეს პროცესი, არ შევიზღუდოთ დროში.  როდესაც საუბრის დრო დადგება, როდესაც მზად იქნებით სასაუბროდ, მსმენელიც შეძლებს მოსმენას და ამ ურთიერთობას შედეგად მოყვება შიშის და ტრავმის ჯაჭვის გაწყვეტა და ტკივილის შემსუბუქება. 

არ შევადაროთ ჩვენი ტრავმები  სხვებისას. ტკივილს და ემოციას არ აქვს წონა და განზომილება. ყველა ჩვენს ისტორიას მოვყვებით, მთავარია „დუმილის აღთქმა“ დაირღვეს.   





