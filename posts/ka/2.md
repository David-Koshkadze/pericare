---
title: 'პერინატალური პერიოდისთვის დამახასიათებელი შიშები'
date: 'March 7, 2021'
sort_by: 2
excerpt: 'ორსული ქალები, ხშირად, ძალიან ღელავენ მოსალოდნელი მშობიარობის გამო და შიშისგან ღამეებსაც ათენებენ.'
cover_image: '/images/posts/2.jpg'
---

ორსული ქალები, ხშირად, ძალიან ღელავენ მოსალოდნელი მშობიარობის გამო და შიშისგან ღამეებსაც ათენებენ. მათი შიშები მრავალფეროვანია, ისინი  ღელავენ მშობიარობის შესაძლო გართულებებზე, ბავშვის ჯანმრთელობაზე, გაუთვალისწინებელ სირთულეებზე და ა.შ.  მათ შეიძლება ჰქონდეთ შემაწუხებელი კითხვები,  ფიქრები და ფანტაზიები, როგორიცაა: 

-	„ყოველთვის კარგ განწყობაზე არ ვარ, ეს ხომ არ ავნებს ჩემს მუცლადმყოფ ბავშვს?“
-	„ზოგჯერ, მეშინია იმის, რაც მელოდება. ეს ნორმალურია?“
-	„როგორ შევძლებ ჩემს შვილთან ურთიერთობას და მისი განვითარების ხელშეწყობას?“
-	„რა უნდა ვქნა მაშინ, თუ ყველაფრის მიუხედავად ბავშვი იტირებს და არ დაიძინებს?“
-	„რა უნდა ვქნა, თუ ჩემს ცხოვრებაზე, ჩემს მოთხოვნილებებზე სრულად მომიწევს უარის თქმა?“
-	„ხომ არ გავანებივრებ ბავშვს, თუ მისი მოთხოვნილებები დაუყოვნებლივ დაკმაყოფილდება?“ 
-	„როგორ უნდა მოვახერხო, რომ ბავშვზე არ გადავიდეს ჩემი სტრესი?“ 

ორსულები მშობიარობის დაწყების ცრუ სიმპტომებისა და რეალური ნიშნების ერთმანეთისგან გარჩევის სირთულეზეც ხშირად ფიქრობენ. არ აქვს მნიშვნელობა სიმპტომები რეალურია თუ მოჩვენებითი, ნებისმიერი დისკომფორტისა და უჩვეულო ნიშნების დროს ორსულმა ექიმს უნდა მიმართოს. მნიშვნელოვანია, რომ ორსული მუდმივ კონტაქტში იყოს ექიმთან, რომელიც მას, მისი სიმპტომებიდან გამომდინარე ურჩევს, როგორ მოიქცეს, რაც ორსულ ქალბატონს სამშობიაროში დროულად მისვლის შესაძლებლობას მისცემს.
მომავალ დედებს ვერ წარმოუდგენიათ, რომ სამშობიარო ბლოკში სიმშვიდის შენარჩუნება შესაძლებელია, თუმცა ეს რთული არ არის. მათ უნდა გააცნობიერონ, რომ პროფესიონალების გარემოცვაში იმყოფებიან და მშობიარობის პროცესი აქტიური მეთვალყურეობის ქვეშ მიმდინარეობს.

დედებმა უნდა გააცნობიერონ, რომ მათი ემოციები ბავშვსაც გადაედება. დედა და ბავშვი ერთი გუნდია, რის გამოც მნიშვნელოვანია, რომ დედამ სიმშვიდე შეინარჩუნოს, რათა მშობიარობის პროცესი ორივესთვის მარტივად წარიმართოს.
ორსულებს ასევე ეშინიათ მშობიარობის დროს შორისის ჩაჭრის საჭიროების წარმოქმნის და ფიქრობენ, რომ პროცედურა მტკივნეულია, თუმცა ეს ასე არ არის და ეპიზიოტომია უმტკივნეულოდ ტარდება.
ორსულმა ქალბატონებმა გესტაციურ პერიოდში პროფესიონალებისგან რჩევები რეგულარულად უნდა მიიღონ. ეს მათ არასაჭირო შიშებისა და  ცრურწმენების ზეგავლენისგან დაიცავს.

ორსულებზე ძალიან კარგად მოქმედებს იოგა, რაც მათ განტვირთვაში ეხმარება. მნიშვნელოვანია სხვა ორსულებთან გამოცდილების, განცდებისა და მოლოდინების გაზიარება და აზრების გაცვლა-გამოცვლაც.
ორსულმა ქალბატონმა დასვენებისთვის ნებისმიერი შესაძლებლობა უნდა გამოიყენოს და თავი გაინებივროს. განწყობის ასამაღლებლად და მშობიარობის მიმართ შიშების გასანეიტრალებლად, მნიშვნელოვანია, ორსულმა მის გარშემო დადებითი ატმოსფერო შექმნას. სქესის გამოცნობის ცერემონია, ბავშვის ტანსაცმლისა და ნივთების შეძენა, ჩვილის ოთახის მორთვა, ფოტოსესიების მოწყობა - ეს ყოველივე ორსულს ყურადღების გადატანასა და მშობიარობის შიშების გადალახვაში დაეხმარება.

მთავარია, რომ ორსულმა ირწმუნოს საკუთარი თავის და ენდოს საკუთარ ორგანიზმს. 




