---
title: 'პოსტნატალური ანუ კანის მიჯაჭვულობა'
date: 'March 7, 2021'
sort_by: 4
excerpt: 'ორსულობის ერთობლივი განცდის და გამოვლის შემდეგ, მნიშვნელოვანია მშობიარობისთვის ხელსაყრელი პირობების შექმნა'
cover_image: '/images/posts/4.jpg'
---

ორსულობის ერთობლივი განცდის და გამოვლის შემდეგ, მნიშვნელოვანია მშობიარობისთვის ხელსაყრელი პირობების შექმნა, სადაც დედა და ბავშვი მყარად და უსაფრთხოდ იგრძნობენ თავს. 

სიყვარულით და ზრუნვით სავსე გარემოში დედას შეუძლია საკუთარ ემოციებს ენდოს და გაუგოს.  მშობიარობის პერსონალის მზრუნველობა, ღიაობა და მიმღებლობა მშობიარობის გამოცდილებას პოზიტიურ პროცესად აქცევს. ამ ატმოსფეროს შექმნაში  არავერბალური სიგნალები, როგორიცაა თვალით კონტაქტი, სახის გამომეტყველება, ხმის ტემბრი და ჟესტები ცენტრალური მნიშვნელობისაა. 
გრძნობების და სხეულებრივი შეგრძნებების სინქრონულობა საშუალებას აძლევს დედას ჯერ დაუბადებელ ბავშვთან ემოციურ კავშირში იყოს. 
რამდენადაც უკეთ გრძნობს თავს დედა, რამდენადაც მოშვებული  და რელაქსირებულია, იმდენად მარტივად და რელაქსირებულად დაიბადება ბავშვი.

ორსულის და მისი დაუბადებელი ბავშვის შინაგანი საუბარი პირდაპირ გავლენას ახდენს ბავშვის აღქმაზე. დედას უნდა მიეცეს საშუალება, რომ მთელი მშობიარობის პროცესში აზრით და ემოციით ბავშვთან დაკავშირებული დარჩეს. 
სამშობიარო ტკივილები და საშვილოსნოს შეკუმშვები ამზადებენ დედას და ბავშვს შემდგომი ბონდინგისთვის, რადგან იწვევენ მიჯაჭვულობის ხელშემწყობი ჰორმონების გამომუშავებას. ასევე გამოიყოფა ორგანიზმის საკუთარი ოპიატები და ენდორფინები, რაც ტკივილის შემსუბუქებას და ბონდინგის ხელშეწყობას განაპირობებენ. 

მშობიარობის ბოლოსთვის სეროტონინი და ნორადრენალინი გამოიყოფა ტკივილის შესამსუბუქებლად, რაც ასევე დედას აძლევს ძალას სხეულის მოძრაობის და პოზიციონირებისთვის. ბავშვს ნორადრენალინი ეხმარება მოერგოს ფიზიოლოგიურ ჟანგბადის უკმარისობას. ნორადრენალინი განაპირობებს ასევე დაბადებული ბავშვის გაღებულ თვალებს და გაფართოებულ გუგებს, რაც დედას ასე ძალიან ახარებს. 
დედის სტრესჰორმონები, როგორიცაა ადრენალინი და კორტიზოლი პლაცენტარულ ბარიერს გაივლის და გავლენას ახდენს ახალშობილის მღვიძარე მდგომარეობაზე დაბადების შემდგომ. ასევე, ააქტიურებენ მის გულის მუშაობას და დამოუკიდებელ სუნთქვას. 
ტკივილი უბიძგებს დედას პოზიციის ცვლილებისკენ და მოძრაობისკენ, რაც აადვილებს  ბავშვის თავის მოძრაობას მენჯის ღრუში. 
ბეტა-ენდორფინი, როგორც ორგანიზმის კიდევ ერთი საკუთარი ოპიატი, შემდგომი ტკივილგამაყუჩებელი და მიჯაჭვულობის ხელშემწყობი ნივთიერებაა, რომლის გამოყოფაც  დედის მოძრაობის დროს სტიმულირდება.  

ოქსიტოცინი განმსაზღვრელი მნიშვნელობის ჰორმონია მშობიარობის ყველა ფაზაზე. მისი კონცენტრაცია მაქსიმუმს აღწევს დაბადების შემდგომ ეტაპზე. გადამწყვეტი მნიშვნელობა აქვს ამ დროს შეხებას, დედის და ბავშვის კანის კანთან კონტაქტს. ოქსიტოცინი სისხლში მოქმედებს, როგორც ჰორმონი, ხოლო თავის ტვინში, როგორც ნეიროტრანსმიტერი. 

დედა და ბავშვი სარკისებრი ნეირონების აქტივაციის საშუალებით, არაცნობიერად ირეკლავენ ერთმანეთს სენსორულ და მოტორულ კონტექსტში. კანით კანთან კონტაქტი საშუალებას აძლევს ბავშვს საკუთარი ტემპერატურა მოარგოს დედის ტემპერატურას, რაც შეგვიძლია, მივიჩნიოთ არეკვლის პრიმიტიულ ფორმად. ეს პირველადი, პრიმიტიული ფორმა გავლენას ახდენს არეკვლის კლასიკურ ფორმებზე და საშუალებას აძლევს დედას, დააკვირდეს როგორც საკუთარ, ისე ბავშვის შეგრძნებებს. შეგრძნებებზე დაკვირვება ამცირებს შიშს, არასრულფასოვნების შეგრძნებას, გაუცხოებას, რაც ხშირად ახლავს თან მშობიარობის შემდგომ ფაზას. შეგრძნებებზე დაკვირვება ეხმარება დედას, ისეთ მჭიდრო ურთიერთობაში, როგორიც ჩვილის და დედის ურთიერთობაა, გამიჯნოს საკუთარი შეგრძნებები ბავშვის შეგრძნებებისგან. 

სინქრონიზირებული არეკვლა და საკუთარი და ბავშვის შეგრძნებების გამიჯვნა ქმნის შესაძლებლობას მყარი და უსაფრთხო მიჯაჭვულობის ნიმუშის ჩამოყალიბებისთვის. 

