---
title: '„ბეიბი ბლუ“ - სევდიანობა მშობიარობის შემდეგ'
date: 'March 7, 2021'
sort_by: 15
excerpt: 'ე.წ. “ბეიბი ბლუ“ გუნებ-განწყობის დაქვეითების ხანმოკლე პერიოდია. ის გამოიხატება ემოციურობაში'
cover_image: '/images/posts/15.jpg'
---

„ბეიბი ბლუ“ - სევდიანობა მშობიარობის შემდეგ

ე.წ. “ბეიბი ბლუ“ გუნებ-განწყობის დაქვეითების ხანმოკლე პერიოდია. ის გამოიხატება ემოციურობაში, სევდასა და ტირილის სურვილში, გრძელდება მშობიარობიდან დაახლოებით  10-14  დღის მანძილზე. 
„ეს ყველაზე კარგი და ამავდროულად ყველაზე ცუდი დროა,” – ასე ფიქრობს დედების 60-80% მშობიარობიდან რამდენიმე დღის ან კვირის განმავლობაში. ამის მიზეზი ჰორმონალური ცვლილებებით გამოწვეული მდგომარეობაა, რომელსაც „ბეიბი ბლუ“  (The “Baby blues”)  შეარქვეს, მას თან ახლავს უეცარი სევდა და გაღიზიანებადობა, ტირილის და შფოთვის ეპიზოდები. მოულოდნელი იმიტომ, რომ, როგორც წესი, ბავშვის დაბადებას ბედნიერება უნდა მოჰქონდეს და არა სევდა.

სინამდვილეში, ადვილი გასაგებია, რატომ ხდება „ბეიბი ბლუ“, თუ ობიექტურად შეხედავთ, რა ხდება ამ დროს თქვენს ცხოვრებაში, ორგანიზმსა და ემოციებში: ჰორმონების დონის სწრაფი ცვლილებები (ესტროგენი და პროგესტერონი სწრაფად ეცემა მშობიარობის შემდეგ); იმედგაცრუების განცდა (შესაძლოა, თქვენ გეგმავდით წამლების გარეშე მშობიარობას, მაგრამ ტკივილმა გაიძულათ ეპიდურალური გაუტკივარება მოგეთხოვათ); დანაშაულის განცდა თქვენს რეაქციაზე მის დანახვასთან დაკავშირებით (თქვენ მოელოდით პუტკუნა, ვარდისფერ ახალშობილს და მიიღეთ წითელი და შეშუპებული არსება); ძუძუთი კვების სიძნელეები (ნატკენი ძუძუსთავები, ჩამაგრებები); საკუთარი გარეგნობით უკმაყოფილება („რატომ ვგავარ 5 თვის ორსულს და რატომ ვერ ვეტევი ორსულობამდელ ჯინსებში?“); სტრესი პარტნიორთან ურთიერთობის დროს, სექსუალური ურთიერთობის გაგრძელების სირთულეები, ქალს უჩნდება კითხვები: „გაგრძელდება ჩვენი რომანტიული ცხოვრება? მოეწონება ჩემთან ინტიმური ურთიერთობა? შევძლებ გავწიო ძველებურად სექსუალური პარტნიორობა?“

„ბეიბი ბლუ“ ქრება რამდენიმე კვირაში, როდესაც თქვენ შეეჩვევით ახალ ცხოვრებას და უფრო დაისვენებთ. 






