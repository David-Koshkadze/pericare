---
title: 'როგორ გავართვათ თავი ე.წ. „ბეიბი ბლუს“ მშობიარობის შემდგომ?'
date: 'March 7, 2021'
excerpt: 'გადაღლილად და არაადექვატურად გრძნობთ თავს? შესაძლოა დაგეხმაროთ იმის ცოდნა, რომ ეს დიდხანს არ გაგრძელდება.'
cover_image: '/images/posts/16.jpg'
---

**დასწიეთ მოთხოვნები.** გადაღლილად და არაადექვატურად გრძნობთ თავს? შესაძლოა დაგეხმაროთ იმის ცოდნა, რომ ეს დიდხანს არ გაგრძელდება. მანამდე კი, ნაკლები მოითხოვეთ საკუთარი თავისგან (და თქვენი პატარასგან). შემდეგ – უფრო ნაკლები. გახსოვდეთ, რომ არ არსებობს იდეალური მშობელი ან იდეალური ბავშვი. ბევრის მოლოდინი იმედგაცრუებას გამოიწვევს. უბრალოდ, გააკეთეთ იმის მაქსიმუმი, რაც შეგიძლიათ. ამ დროისთვის ეს შესაძლოა, იმაზე ნაკლები იყოს, ვიდრე გსურთ, მაგრამ ეს ნორმალურია.
დაიხმარეთ ახლობლები. ქალისთვის ძალიან დამთრგუნველია მარტო დარჩენა მტირალ ახალშობილთან ერთად. დარეცხო სარეცხი, დაალაგო სახლი, დაიცვა პირადი ჰიგიენა, მოწესრიგდე, მით უფრო, რომ კვლავ უძილო ღამე შეიძლება გელოდებოდეს, ამიტომ სთხოვეთ დახმარება პარტნიორს, დედას, დას, მეგობრებს ან აიყვანეთ დამხმარე.

**იზრუნეთ საკუთარ თავზე.** დაკავდით თქვენთვის სასიამოვნო საქმიანობით: უყურეთ ფილმს ან ივახშმეთ თქვენს პარტნიორთან ერთად, ესაუბრეთ ტელეფონით ახლობლებს, გაიკეთეთ მანიკიური, ჩაიცვით ლამაზად და თქვენთვის კომფორტულად, გაიკეთეთ მსუბუქი მაკიაჟი, მიიღეთ ხანგრძლივი შხაპი, – სცადეთ ყველაფერი, რაც თავს უკეთ გაგრძნობინებთ. დრო და დრო პრიორიტეტი საკუთარ თავს მიანიჭეთ. თქვენ ამას იმსახურებთ!

**გადით სახლიდან.** შეეცადეთ გახვიდეთ სახლიდან დღეში ერთხელ მაინც: გადით მაღაზიაში, აფთიაქში, გაასეირნეთ ბავშვი პარკში, წადით მეგობრებთან (თუ ეს მეგობრები ახალი დედები არიან, გაცვალეთ ისტორიები), გაისეირნეთ  სავაჭრო ცენტრში  და ა.შ.
იმოძრავეთ.  ვარჯიში ზრდის ბედნიერების ჰორმონების, ენდორფინების რაოდენობას. შეასრულეთ ნებისმიერი ვარჯიში, ცეკვა  ან უბრალოდ, ისეირნეთ ქუჩაში.

**წაიხემსეთ.** ხშირად, ახალბედა დედები ისეთი დაკავებულები არიან ბავშვის გამოკვებით, რომ საკუთარი თავი ავიწყდებათ. შედეგად, სისხლში იკლებს შაქრის შემცველობა, რაც არა მხოლოდ ენერგიის დონის, არამედ განწყობის სწრაფ ვარდნას იწვევს. ფიზიკური და ემოციური სიჯანსაღის შესანარჩუნებლად, მოიმარაგეთ  და ხელმისაწვდომად დაალაგეთ ადვილად დასაღეჭი საკვები: მაცივარში დააწყვეთ ყველის ჩხირები, დაჭრილი ბოსტნეული, ახალი ხილი სასეირნოდ წასაღებ ჩანთაში და ბავშვის გამოსაკვებად  ჩადეთ  ორცხობილები. სკამთან, სადაც გიწევთ ჩამოჯდომა, დაალაგეთ მცირე რაოდენობით ტკბილეული,  ხემსი და ა.შ.

**იცინეთ და იტირეთ.** თუ გეტირებათ – იტირეთ, მაგრამ შემდეგ ჩართეთ თქვენი საყვარელი კომედიური ფილმი ან სერიალი და იცინეთ. სიცილი საუკეთესო წამალია.

მნიშვნელოვანია იმის ცოდნა, რომ თუ სიმპტომები არ იკლებს გამოვლენიდან  2 ან 3 კვირის შემდეგ, მიმართეთ სპეციალისტს: ნევროლოგს , ფსიქოლოგს ან ფსიქიატრს. 





