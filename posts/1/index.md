---
title: 'ქალის ფსიქიკური ჯანმრთელობა ორსულობის დროს'
date: 'March 7, 2021'
sort_by: 1
excerpt: 'ბლოგის მიზანია ფსიქოგანათლების მიწოდება ქალებისთვის'
cover_image: '/images/posts/1.jpg'
---

ბლოგის მიზანია ფსიქოგანათლების მიწოდება ქალებისთვის, რადგან ფსიქოგანათლება ამცირებს შფოთვას და ზრდის დამხმარე სერვისებით სარგებლობის ალბათობას, ასევე საზოგადოების ინფორმირება  და განსაკუთრებით სამედიცინო პერსონალის მგრძნობელობის გაზრდა, რადგან სირთულეების ადრეულ ეტაპზე ამოცნობა და პრევენციული მექანიზმები მნიშვნელოვნად ამცირებს არასასურველ შედეგებს. 

ფსიქიკური ჯანმრთელობის საკითხები ჯერ კიდევ რჩება ტაბუდადებულ თემად, რაც სტიგმას იწვევს და აძლიერებს. განსაკუთრებული სტიგმის მატარებელია ქალების ფსიქიკური ჯანმრთელობა პერინატალურ პერიოდში, რადგან ჯერ კიდევ აქტუალურია მითები და სტერეოტიპები  „იდეალური“ ორსულობის და „იდეალური“ დედობის შესახებ. ნაკლებად მისაწვდომია მხარდამჭერი სერვისები, ნაკლებია მგრძნობელობა სამედიცინო პერსონალის და ზოგადად საზოგადოების მხრიდან.

როგორც ორსულობა, ისე ორსულობის შემდგომი პერიოდი რთული გამოწვევების წინაშე აყენებს ქალს. სხეულის ცვლილება, გაზრდილი პასუხისმგებლობა, დღის რუტინის ცვლილება,  ძილის რეჟიმის დარღვევა, ახალ როლთან ადაპტაცია, მოლოდინები საკუთარი თავის, პარტნიორის და ოჯახის წევრების მიმართ, ეს ყველაფერი  გავლენას ახდენს ქალის  ფიზიკურ და ფსიქიკურ ჯანმრთელობაზე, ასევე მის  სოციალურ ცხოვრებაზე.  

ასევე ხშირია ამ პერიოდში ძველი ცხოვრებისული ტრავმების და სირთულეების გააქტიურება და ფსიქიკაში მათი ხელახალი გადამუშავების მცდელობა. 

ამ პერიოდში მიმდინარე ცვლილებები, შესაძლოა იწვევდეს შიშს, შფოთვას, გაუცხოებას საკუთარ თავთან, საკუთარ სხეულთან. 
ხშირად ორსულობის და ორსულობის შემდგომ პერიოდში ჩნდება ისეთი ფიქრები, ისეთი ემოციები, რომლებიც ქალს აშინებს, დანაშაულის გრძნობას უჩენს, საკუთარ თავში - საკუთარ „ნორმალურობაში“ აეჭვებს, რაც საზოგადოებაში არსებული წარმოდგენების ფონზე, კიდევ უფრო მტკივნეული ხდება. 

ასეთ შესაძლო ფიქრების მაგალითია - დაეჭვება შვილის ყოლის სურვილთან დაკავშირებით, შიში საკუთარი ჯანმრთელობასთან და უსაფრთხოებასთან მიმართებაში,  ასევე  შესაძლოა გაჩნდეს სუიციდური ფიქრებიც. მსგავსი შინაარსის ფიქრები არ არის იშვიათი. შესაბამისი მხარდაჭერის შემთხვევაში შეგვიძლია მნიშვნელოვნად გავაუმჯობესოთ ქალის მდგომარეობა. 


