---
title: 'რა არის მშობიარობის შემდგომი დეპრესია?'
date: 'March 7, 2021'
sort_by: 18
excerpt: 'ხანდახან ძნელია კლინიკური დეპრესიის სიმპტომების და ახალი მშობლობის ნორმალური სტრესის და გამოფიტულობის განსხვავების პოვნა.'
cover_image: '/images/posts/18.jpg'
---

ხანდახან ძნელია კლინიკური დეპრესიის სიმპტომების და ახალი მშობლობის ნორმალური სტრესის და გამოფიტულობის განსხვავების პოვნა. მაგრამ, თუ სევდის ან  სასოწარკვეთილების შეგრძნებები იმდენად ძლიერად გიტევთ, რომ გიჭირთ თქვენი დღიური გეგმების შესრულება ან საკუთარ თავზე და გარშემომყოფებზე ზრუნვა – თქვენ შესაძლოა, გქონდეთ მშობიარობის შემდგომი დეპრესია.
ახალი დედების დაახლოებით 10%-ს აქვს მშობიარობის შემდგომი დეპრესია, მაგრამ ექსპერტები ვარაუდობენ, რომ ეს რიცხვი უფრო მეტია, რადგან ბევრი დედა არ ლაპარაკობს ამაზე და არ მიმართავს სპეციალისტს.  ამერიკის ფსიქიატრთა ასოციაციის მიხედვით, მშობიარობის შემდგომი დეპრესია, შესაძლოა, დაიწყოს მშობიარობიდან რამდენიმე კვირაში ან მანამდე (დაახლოებით ნახევარს სიმპტომები ორსულობის დროსაც აღენიშნება). დეპრესიის დიაგნოზის დასმის შემდეგ (იქნება ეს მშობიარობამდე, მშობიარობისას, თუ შემდეგ) ძალიან მნიშვნელოვანია სპეციალისტის ჩართულობა და მკურნალობა.

**რა არის მშობიარობის შემდგომი დეპრესიის სიმპტომები?**

ორსულობასთან დაკავშირებული და მშობიარობის შემდგომი დეპრესიის სიმპტომები, შესაძლოა, ერთი და იგივე იყოს. 

-	გადაჭარბებული სევდის, სიცარიელის, უიმედობის განცდა;
-	განუწყვეტლივ ტირილი;
-	ინტერესის დაკარგვა  თქვენი საყვარელი საქმიანობებისადმი;
-	ღამით ჩაძინების და დღისით ფხიზლად ყოფნის სირთულე;
-	მადის დაქვეითება ან მომატება, წონის მკვეთრი დაკლება ან მომატება;
-	უსარგებლობის ან ბრალეულობის დამთრგუნველი შეგრძნება;
-	მოუსვენრობა ან სინელე;
-	გადაწყვეტილების მიღების ან ყურადღების გაძნელება;
-	იმის შეგრძნება, რომ ცხოვრება აღარ ღირს.

სხვა შესაძლო ნიშნები:

-	გაღიზიანება და ბრაზი;
-	ოჯახის წევრებისგან და მეგობრებისგან თავის არიდება;
-	ზედმეტი წუხილი თქვენი ბავშვის შესახებ;
-	ინტერესის არ ქონა ბავშვის მიმართ ან მისი მოვლის შეუძლებლობა;
-	ისეთი დაღლილობა, როდესაც საწოლიდან ადგომას ვერ ახერხებთ რამდენიმე საათი.

იშვიათ შემთხვევებში, მშობიარობის შემდგომი დეპრესიის დროს, ქალებს უჩნდებათ ბოდვითი აზრები ან ჰალუცინაციები და შესაძლოა, ზიანი მიაყენონ პატარას.

შენიშვნა: თუ თქვენ ფიქრობთ, რომ შესაძლოა საკუთარი თავი ან პატარა დააზარალოთ, დაუყოვნებლივ მიმართეთ სპეციალისტს.




