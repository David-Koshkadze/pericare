---
title: "ქალის ფსიქიკური ჯანმრთელობა მშობიარობის შემდგომ"
date: "March 7, 2021"
sort_by: 7
excerpt: "მშობიარობის პროცესი შეგვიძლია შევადაროთ ტრავმას და შედეგების თვალსაზრისით დავყოთ მსუბუქ, საშუალო და მძიმე ხარისხებად."
cover_image: "/images/posts/7.jpg"
---

მშობიარობის პროცესი შეგვიძლია შევადაროთ ტრავმას და შედეგების თვალსაზრისით დავყოთ მსუბუქ, საშუალო და მძიმე ხარისხებად. მშობიარობა ტრავმულია როგორც ფიზიკურად, ისე ფსიქიკური ჯანმრთელობის თვალსაზრისით. გადამწყვეტი მნიშვნელობა აქვს მშობიარობის დროს მხარდამჭერი გარემოს არსებობას სამედიცინო პერსონალის მხრიდან, სამედიცინო მანიპულაციების საჭიროების მაქსიმალურ შემცირებას და სათანადო დოზით მიწოდებულ ანესთეზიას. მშობიარობის შემდგომ ქალს სჭირდება დრო, რესურსების მოსაკრებად და მშობიარობის შედეგებთან გასამკლავებლად, რა დროსაც ასევე გადამწყვეტი მნიშვნელობის არის მხარდაჭერა პარტნიორის და ოჯახის წევრების მხრიდან, ასევე სამედიცინო პერსონალის და საზოგადოების მხრიდან.

მშობიარობის შემდგომ პერიოდს დაახლოებით 2-6 კვირა მხატვრულად ვუწოდებთ „მელოგინეთა სევდის“, „ტირილის დღეებს“ , ხოლო სამეცნიერო ენაზე „Baby Blues“. მშობიარობიდან დაახლოებით 2-6 კვირის განმავლობაში გუნებ-განწყობის ხშირი ცვლილება, სიცარიელის შეგრძნება, ზესიფხიზლე, ცრემლიანობა, ხშირად ტირილის სურვილი, გაუცხოების შეგრძნება ბავშვთან და საკუთარ თავთან - ხშირია და მიიჩნევა ნორმალურ რეაქციად განცდილ სტრესზე.

თუ მდგომარეობა დაახლოებით მეექვსე კვირიდან უკეთესობისკენ იცვლება, ეს იმას ნიშნავს, რომ ჩვენი ფსიქიკის გამკლავების მექანიზმები მუშაობს, ხოლო თუ გაუმჯობესება არ აღინიშნება მნიშვნელოვანია ხელმისაწვდომი იყოს მხარდამჭერი სერვისები, რათა თავიდან ავირიდოთ შემდგომი გართულებები.

შეჯამების სახით შეგვიძლია ვთქვათ, რომ ორსულობა, მშობიარობა და ორსულობის შემდგომი პერიოდი არის გამოწვევებით და სტრესით დატვირთული დრო ქალის ცხოვრებაში. რაც მის ფსიქიკურ კეთილდღეობას რისკის წინაშე აყენებს. მნიშვნელოვანია ქალების ინფორმირება შესაძლო სირთულეების შესახებ და მათი მხარდაჭერის სერვისების უზრუნველყოფა. ასევე, სამედიცინო პერსონალის მგრძნობელობის გაზრდა, რაც პრევენციული მნიშვნელობისაა.

ქალების ფსიქიკური და ფიზიკური კეთილდღეობის მხარდაჭერა პერინატალურ პერიოდში განაპირობებს არასასურველი შედეგების მნიშვნელოვან შემცირებას ქალებისთვის, მათი პარტნიორებისთვის, ოჯახის წევრებისთვის, ბავშვებისა და მთლიანად საზოგადოებისთვის.
