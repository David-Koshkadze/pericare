---
title: 'რა არის პერინატალური ოკა (OCD)?'
date: 'March 7, 2021'
sort_by: 13
excerpt: 'პერინატალური ოკა, ანუ ობსესიურ-კომპულსიური აშლილობა არის შფოთვის ფორმა, რომელიც ვლინდება ორსულობისას ან მშობიარობის შემდგომ ერთი წლის მანძილზე.'
cover_image: '/images/posts/13.jpg'
---

რა არის პერინატალური ოკა (OCD)?

პერინატალური ოკა, ანუ ობსესიურ-კომპულსიური აშლილობა არის შფოთვის ფორმა, რომელიც ვლინდება ორსულობისას ან მშობიარობის შემდგომ ერთი წლის მანძილზე.  ობსესიურ - კომპულსიური აშლილობა  შეიცავს ობსესიებს და კომპულსიებს.

ობსესიები წარმოადგენს არასასურველ ფიქრებს, სურათხატებს, მოთხოვნილებებს, წუხილებს და ეჭვებს, რომლებიც მეორდება გონებაში. მათ შეუძლიათ, ძალიან აგაფორიაქონ. ზოგი მათ აღწერს, უფრო როგორც „მენტალურ დისკომფორტს“, ვიდრე შფოთვას. 

კომპულსიები წარმოადგენს განმეორებით ქმედებებს, რომლებსაც ადამიანი ახორციელებს იმისთვის, რომ თავიდან აიცილოს ობსესიებისგან განპირობებული დისტრესი და შფოთვა. მაგალითისათვის, ობსესია შეიძლება იყოს აკვიატებული ფიქრი, რომ კარი არ არის დაკეტილი და შესაძლოა, ვინმე შემოიპაროს, ხოლო კომულსიაა კარის საკეტის განუწყვეტელი შემოწმება ან რიტუალური, დათვლადი რამდენიმეჯერადი ჩამოქაჩვა და ამით მოტანილი ძალიან ხანმოკლე შვება. 

ბუნებრივია, ღელავდეთ შვილის ჯანმრთელობაზე და ფიქრობდეთ, როგორ დაიცვათ იგი ორსულობისას და მშობიარობის შემდეგ. მაგრამ თუ თქვენ გაწუხებთ ობსესიური ან კომპულსიური სიმპტომები, რომლებიც ყოველდღიურად ზემოქმედებენ კეთილდღეობასა და ფუნქციონირებაზე, თქვენ შეიძლება განიცდიდეთ ობსესიურ-კომპუსლსიურ აშლილობას. ობსესიები და კომპულსიები შეიძლება უკავშირდებოდეს მშობლობას ან ბავშვს. 




