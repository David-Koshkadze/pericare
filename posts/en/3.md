---
title: 'პერინატალური ანუ გულის მიჯაჭვულობა'
date: 'March 7, 2021'
sort_by: 3
excerpt: 'ბლოგის მიზანია ფსიქოგანათლების მიწოდება ქალებისთვის'
cover_image: '/images/posts/3.jpg'
---

ორსულობის ტესტზე ორი ხაზის დანახვისთანავე იწყება პერინატალური მიჯაჭვულობის განვითარება დედასა და ემბრიონს შორის, რომელიც ამ დროისთვის უჯრედებისგან შემდგარ პატარა ბურთულას წარმოადგენს და ამ უჯრედებს პულსაციის უნარი აქვთ. ემბრიონის უჯრედების პირველი ჯგუფიც კი მიმღებია რიტმული დარტყმების მიმართ, რაც შესაძლოა უკავშირდებოდეს დედის გულისცემაზე რეაგირების შესაძლებლობას. ეს სინქრონული პულსაცია ემბრიონს ჭირდება საკუთარი გულის ჩამოსაყალიბებლად. 
ნეირონული განვითარება, ამ სიტყვის ფართო მნიშვნელობით, განპირობებულია დედის გულისცემით, სუნთქვით და მოძრაობით. მიჯაჭვულობის სისტემა საშვილოსნოს ღრუში მყოფ ემბრიონსა და დედას შორის პროგრამირდება და გადამწყვეტ როლს ასრულებს პრენატალური ტვინის განვითარებისთვის, განსაკუთრებით ლიმბური სისტემის და ღეროს ჩამოყალიბებაში. 

დედის სისხლის მიწოდების სისტემა, რომელიც პლაცენტის და ჭიპლარის საშუალებით უკავშირდება ბავშვს, იწვევს ფიზიკური შეგრძნებების წარმოშობას, რაც შემდგომში საფუძვლად უდევს ფსიქიკურ შეგრძნებებს. დადებითი და სტრესის შეგრძნებების ცვალებადობას ჩვენ ვუწოდებთ - ჭიპლარის აფექტს, რომელიც ფუნქციონირებას იწყებს ჩასახვიდან მეხუთე კვირას და დაბადებამდე გრძელდება. 
ფსიქიკური უნარების, კომპეტენტური ქცევის და აფექტის შესატყვისი რეგულირების განვითარება დაკავშირებულია ბავშვის თავის ტვინის განვითარებასთან მუცლადყოფნის პერიოდში.   

ბავშვს, რომელსაც პრენატალურ პერიოდში მყარი მიჯაჭვულობა აქვს უყალიბდება ნეირონული ქსელი თვითღირებულების, სიმყარის და სტრესმედეგობისთვის. პრენატალური სტრესი, ძალადობა, უგულებელყოფა არის გამოცდილება, რომელიც ორბიფრონტალურ კორტექსში სინაფსების კავშირებს ისე ცვლის, რომ ბავშვი განვითარება ემოციური, კოგნიტური და ფსიქიკური თვალსაზრისით რისკის ქვეშ აღმოჩნდება. 

ემოციების წარმოშობა დაკავშირებულია მთელ სხეულთან და გული სხვადასხვა ფორმით უკავშირდება თავის ტვინს და სხეულს. გულის პულსაციის თითოეული დარტყმა თავის ტვინს უამრავ ნერვულ სიგნალს უგზავნის. გული ინფორმაციას იღებს ჰორმონების, გულის რიტმის სიხშირის და გულის წნევის საშუალებით. შემდეგ ამ ინფორმაციას გარდაქმნის ნერვულ იმპულსად და უზიარებს თავის ტვინს. 
გული, როგორც პულსირებადი ორგანო არის მიჯაჭვულობის ბიოენერგეტიკული და ემოციური ცენტრი. ემბრიონი დედის შეგრძნებებთან მჭიდროდ დაკავშირებულია და მოცემულ კონტექსტთან კონტინიუმში ადაპტირდება. გულის და ტვინის ურთიერთკავშირით ჩვენი ინსტიქტები, გრძნობები და ფიქრები ჰარმონიულად ეთანადება ერთმანეთს. 

როდესაც დედას ეშინია, სტრესის ჰორმონები (ადრენალინი და კორტიზოლი) დიდი რაოდენობით გამოიყოფა სისხლში. დედის გული უფრო სწრაფად იწყებს მუშაობას. ადრენალინი ავიწროვებს  შინაგანი ორგანოების სისხლძარღვებს და შესაბამისად ფერხდება მათი ჟანგბადით მომარაგება. პლაცენტის გავლით  შიშის და საფრთხის ფიზიოლოგიური რეაქცია ბავშვს გადაეცემა. მომატებული მოძრაობა ან პირიქით უმოძრაობა შესაძლოა ამ რეაქციის შედეგი იყოს და ამის დაკვირვება ექოსკოპიურად არის შესაძლებელი. ეს ნიმუში მიესადაგება ემოციათა მთელ პალიტრას, არამხოლოდ შიშს. 

ქიმიური კომუნიკაცია დედასა და ბავშვს შორის ჩასახვისთანავე იწყება. დედის ორგანიზმის-როგორც ფიზიკური, ისე ფსიქიკური მდგომარეობა ჰორმონების და სხვა ტრანსმიტერების საშუალებით გადაეცემა ჩანასახს. სარკისებრი ნეირონები მუცლადყოფნის დროსაც მნიშვნელოვან როლს ასრულებენ ემოციის განცდისთვის.  
ბავშვი მუცლადყოფნის პერიოდში მიბმულია დედის ემოციურ მდგომარეობაზე და მუცლადყოფნის პერიოდში ეყრება საფუძველი მიჯაჭვულობის ხარისხს. 

თუ ჩვენ დედას  ინდივიდუალურად დავაკისრებთ „კარგად ყოფნის“ პასუხისმგებლობას, მისი ფსიქიკური კარგად ყოფნა ამით არ მოიმატებს, პირიქით დანაშაულის და არასაკმარისობის გრძნობას გავაძლიერებთ. დედის კარგად ყოფნა სისტემური ამოცანაა, მომავალი თაობის და მთლიანად საზოგადოების კეთილდღეობისთვის. 
