---
title: 'ძუძუთი კვების ფსიქოლოგიური ასპექტები'
date: 'March 7, 2021'
excerpt: 'ბავშვის დაბადება ქალის ცხოვრებაში განსაკუთრებული მოვლენაა. მშობიარობის შემდეგ, არა მხოლოდ სხეულს უწევს მნიშვნელოვანი გადაწყობა, არამედ ფსიქიკასაც.'
cover_image: '/images/posts/6.jpg'
---

ძუძუთი კვების ფსიქოლოგიური ასპექტები
 
ბავშვის დაბადება ქალის ცხოვრებაში განსაკუთრებული მოვლენაა. მშობიარობის შემდეგ, არა მხოლოდ სხეულს უწევს მნიშვნელოვანი გადაწყობა, არამედ ფსიქიკასაც. დაბადების შემდგომ დედამ უნდა იზრუნოს ბავშვზე, წარმოქმნას რძე, აწოვოს ძუძუ და ამავდროულად, მისი სხეული უნდა გაუმკლავდეს პლაცენტარული ჰორმონების სწრაფ კლებას. ასევე, ჩვილის მხრიდანაც დიდი ძალისხმევაა საჭირო გადაწყობისთვის, რომ  შეძლოს მუცლადყოფნის პერიოდისთვის ჩვეული უნარების შეცვლა და დამოუკიდებლად საკვების მიღების უნარების განვითარება - წოვის რეფლექსის გამომუშავება. ამასთან, ჩვილი უამრავი ემოციით იტვირთება, რასაც დედის დახმარებით უნდა გაუმკლავდეს. დედის როლის გათავისებისა და ბავშვის განვითარების გარდამავალ პროცესში დიდი მნიშვნელობა ენიჭება მშობლისა და ბავშვის კანით-კანთან კონტაქტს. კანით-კანთან კონტაქტი ძუძუთი კვების სურვილის აღძვრას უწყობს ხელს. 

დედისა და ჩვილის ურთიერთობა, რაც კანით - კანთან შეხებითი კონტაქტით იწყება, ფსიქოლოგებითვის მიჯაჭვულობის ფსიქოლოგიურ კონცეპტთან არის დაკავშირებული. მიჯაჭვულობა გულისხმობს ბავშვისთვის მყარი ემოციური საყრდენის არსებობას,  ძლიერ ემოციურ კავშირს ბავშვსა და მასზე მზრუნველ პირს შორის, რაც საშუალებას აძლევს ბავშვს ნაკლები შიშით შეიმეცნოს გარემომცველი სამყარო. მიჯაჭვულობის მზაობა გენეტიკურად კოდირებულია. ის კომპლექსური ცნებაა და მოიცავს ნეირონულ კავშირებს, რომლებიც აფორმირებს ემოციურ და ქცევით კომპონენტს. 

თუმცა, ეს კომპლექსური ნეიროენდოკრინული პროცესი დიდი გამოწვევაა დედა-შვილისთვის და არცთუ იშვიათად სირთულეებთან არის დაკავშირებული. ბევრი დედა ფიზიკური ან ფსიქიკური მდგომარეობიდან გამომდინარე ვერ ახერხებს ძუძუთი გამოკვებოს შვილი. ხშირად, ხელოვნური საკვები დედების არჩევანია, რაც საზოგადოების მხრიდან მათზე წნეხისა და გაკიცხვის საგანი ხდება. ეს იწვევს ამ თემის სტიგმატიზებას, დედებში დანაშაულის განცდის ჩამოყალიბებას და იარლიყს „ცუდი დედა“, რასაც შეუძლია დაანგრიოს ახალბედა დედის „ძლივს შეკოწიწებული“ ფსიქიკური ბალანსი. 

უნდა გვახსოვდეს, რომ დედის ფსიქიკურ მდგომარეობასა და ემოციური სიმტკიცეზე მნიშვნელოვანი არაფერია ბავშვისთვის. თუ გვინდა ფიზიკურად და ფსიქიკურად ჯანმრთელი, განვითარებაზე ორიენტირებული ბავშვი, ჯერ დედებს უნდა აღმოვუჩინოთ მხარდაჭერა და ამ მხრივ, გვერდით დავუდგეთ მათ ნებისმიერ არჩევანში.

