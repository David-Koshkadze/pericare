---
title: 'პერინეალური ტრავმა'
date: 'March 7, 2021'
excerpt: 'პერინეუმის ჭრილობები კლასიფიცირდება ოთხ ხარისხად'
cover_image: '/images/posts/9.jpg'
---

პერინეუმის ჭრილობები კლასიფიცირდება ოთხ ხარისხად: პირველი ხარისხი მოიცავს პერინეალურ კანს და საშოს ლორწოვან გარსს; მეორე ხარისხი მოიცავს პერინეუმის კუნთებსა და კანს; მესამე ხარისხი ვრცელდება საშოს კედლიდან ანალურ ნაპრალამდე, ხოლო მეოთხე ხარისხი ვრცელდება ანუსზე ან სწორ ნაწლავზე. მძიმე პერინეალურ ტრავმად მიიჩნევა მესამე და მეოთხე ხარისხის დაზიანება. პერინეალური ტრავმის მაჩვენებელი ფიზიოლოგიური მშობიარობის დროს ევროპის ქვეყნებში 1-3%, ხოლო ამერიკაში 2.2-19%-ია. 2006 წელს ჩატარებული კვლევის საფუძველზე, რომელიც 377 პირველად ნამშობიარებ ქალთან განხორციელდა,  აღმოჩნდა, რომ პერინეუმის მესამე და მეოთხე ხარისხის დაზიანების მქონე ქალები ხუთჯერ უფრო ნაკლებად იყვნენ სექსუალურად აქტიურები, ვიდრე უცვლელი პერინეუმის მქონე ქალები. 14 კვლევის სისტემური მიმოხილვის საფუძველზე შედარდა პერინეუმის მესამე/მეოთხე ხარისხის დაზიანების და დაუზიანებელი პერინეუმის მქონე ქალები. 14-დან 4-მა კვლევამ აჩვენა, რომ მესამე და მეოთხე ხარისხის დაზიანების მქონე ქალები ხშირად და ხანგრძლივად განიცდიდნენ დისპარევნიას. სქესობრივი აქტივობის განახლების მაჩვენებელი ქალებში, რომელთაც პერინეუმის მესამე და მეოთხე ხარისხის დაზიანება აღენიშნებოდათ, იყო ძალიან დაბალი 3 თვის, 6 თვის და 1 წლის განმავლობაში. 

უფრო ახალ კვლევაში შედარდა პერინეუმის მესამე და მეოთხე ხარისხის დაზიანების მქონე ქალებისა და იმ ქალების მდგომარეობა, რომელთაც ჩაუტარდათ ეპიზიოტომია ან ჰქონდათ მცირე ჭრილობები. კვლევამ აჩვენა, რომ მესამე და მეოთხე ხარისხის პერინეალური დაზიანება ნეგატიურად აისახებოდა ქალის სექსუალურ ფუნქციონირებაზე მშობიარობიდან 6 თვის ან 1 წლის განმავლობაში. მშობიარობის დროს პერინეუმის მძიმე ტრავმა დაკავშირებულია მშობიარობის შემდგომ სექსუალური ფუნქციის დაქვეითებასთან, დისპარევნიის უფრო მაღალ მაჩვენებელთან და სექსუალური აქტივობის განახლებისთვის მეტი დროის საჭიროებასთან. მეორე მხრივ, პერინეუმის პირველ და მეორე ხარისხის დაზიანებას არ აქვს მნიშვნელოვანი გავლენა დისპარევნიაზე პოსტნატალურ პერიოდში.




