---
title: "რატომ არის რთული ვაღიაროთ, რომ დეპრესია ან შფოთვა გვაწუხებს, ორსულობისას ან ორსულობის შემდეგ? "
excerpt: "დეპრესიის, შფოთვის და სხვა ფსიქიკური ჯანმრთელობის პრობლემების ამოცნობა და აღიარება სხვადასხვა მიზეზის გამო რთულდება. "
cover_image: "/images/posts/img_depression.jpg"
---

დეპრესიის, შფოთვის და სხვა ფსიქიკური ჯანმრთელობის პრობლემების ამოცნობა და აღიარება სხვადასხვა მიზეზის გამო რთულდება. 

პირველ რიგში, ახალბედა დედა შეიძლება სულაც ვერ მიხვდეს, რომ მისი დაღლილობა, გადაწვა და უგუნებობა ფსიქიკური ჯანმრთელობის პრობლემის ბრალია და არ არის გამოწვეული ახალშობილთან და ახალ როლთან ადაპტაციის მიზეზით. შეიძლება ის ფიქრობდეს, რომ დედობის საწყისი პერიოდი სწორედაც რომ ასეთია  - უჭირდეს გაარჩიოს ნორმა და პრობლემა. დედები ხშირად თავს იდანაშაულებენ, რომ რაღაცას სწორად ვერ აკეთებენ ან საკმარისად ვერ ასრულებენ თავიანთ დედობრივ ფუნქციას, სინამდვილეში მათი მდგომარეობა სამედიცინო კონდიციაა და სახელი ჰქვია. 

მეორე, დედები ხშირად თავს შერცხვენილად გრძნობენ, რომ ბავშვის დაბადებასთან ასოცირებული მოსალოდნელი აღფრთოვანება და სიხარული არ ეწვიათ, რის გამოც ხშირად სინდისი ჰქენჯნით. შესაბამისად, უჭირთ აღიარონ, რომ ნეგატიური განცდები გააჩნიათ და ჰგონიათ, რომ ამის გამო მათ ვინმე გაკიცხავს ან ცუდ დედად შერაცხავს. 

მესამე, პერინატალური ფსიქიკური ჯანმრთელობის პრობლემის შემთხვევაში, თითოეული ქალი, ინდივიდუალურად, მისთვის გამორჩეულ ნიშნებსა და სიმპტომებს გრძნობს. ზოგიერთი სევდიანი და ცრემლიანია, ზოგი გადაღლილი და გაღიზიანებული, ზოგი ბავშვისგან დისტანცირებული და გაუცხოებული ხდება, ზოგსაც კი ბევრი სძინავს ან პირიქით, უძილობა აწუხებს. ნიშანთა ეს მრავალფეროვნება კიდევ უფრო ართულებს მდგომარეობის ამოცნობას და დედის მხრიდან აღიარებას. 

