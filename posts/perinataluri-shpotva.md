---
title: "პერინატალური შფოთვა"
date: "March 5, 2021"
excerpt: "შფოთვა ფსიქიკური დისკომფორტის შეგრძნებაა, რომელსაც ძლიერი ემოციები იწვევს. "
cover_image: "/images/posts/img_perinatal_shpotva.jpg"
---

რა არის შფოთვა?

შფოთვა ფსიქიკური დისკომფორტის შეგრძნებაა, რომელსაც ძლიერი ემოციები იწვევს. ხშირად, თუ ეს ემოციები ინტენსიურია და ნეგატიური ხასიათისაა, ჩვენს ფსიქიკაში მოსალოდნელი საფრთხის შეგრძნებად ჩამოყალიბდება. შფოთვის მდგომარეობა ძალიან გავს შიშს, თუმცა შიშისგან განსხვავებით ის არა კონკრეტულ, რეალურ (აქ და ამჟამად) საფრთხეს გულისხმობს, არამედ წარმოსახვით, დასაშვებ საფრთხეს და ყოველთვის მომავალზე პროეცირდება - ერთგვარი ცუდისმომასწავებელი წინასწარგანწყობაა, რომელიც შეიძლება ეყრდნობოდეს წარსულ გამოცდილებას ან სრულად წარმოსახული იყოს.  
შფოთვა გავლენას ახდენს აზროვნების სისტემებზე და მოიცავს ინდივიდს მთლიანპიროვნულად. რის გამოც, ადამიანს უჭირს დაალაგოს ემოციები და აზრები მისთვის ჩვეული გზით, ურთულდება გარემოსთან ადაპტაცია, უძნელდება ყოველდღიური ფუნქციონირება და მუდმივად ‘გადარჩენის’ - საბრძოლო რეჟიმში აღმოჩნდება.

რა არის პერინატალური შფოთვა?

თუ თქვენ გრძნობთ შფოთვას ორსულობისას ან მშობიარობის შემდეგ ეს შეიძლება იყოს:

ანტენატალური შფოთვა - ორსულობის პერიოდში
პოსტნადატლური შფოთვა - მშობიარობიდან ერთი წლის პერიოდში
პერინატალური შფოთვა - შვილოსნობა და ბავშვის გაჩენიდან ერთი წლის მანძილზე.

პოსტნატალური შფოთვის შესახებ ბევრს სმენია, თუმცა ნაკლებმა იცის, რომ შფოთვა ორსულობის დროსაც შეიძლება აღენიშნებოდეს ქალს.

**პერინატალური შფოთვის ნიშნები და სიმპტომები**

თუ თქვენ გაქვთ პერინატალური შფოთვა შეიძლება იგრძნოთ:

- ფორიაქი მუცლის არეში
- თავბრუსხვევა
- აგზნებადობა
- მოუსვენრობა
- თავის, ბეჭის, მკერდის და სხვა ტკივილები
- აჩქარებული სუნთქვა
- აჩქარებული გულისცემა
- ოფლიანობა ან სიცხის შეგრძნება
- ძილის პრობლემები
- კბილების კრაჭუნი ძილის დროს
- გულის რევის შეგრძნება
- ტუალეტის მოხშირებული მოთხოვნილება
- სექსუალური სურვილის დაქვეითება
- პანიკური შეტევა
- კონცენტრაციის სირთულეები

პერინატალურ შფოთვას შეიძლება აზროვნებაზე მსგავსი გავლენა ჰქონდეს:

- მუდმივი ნერვიულობა და მოჭიმულობა
- ცუდის, საშინელების გაუსაძლისი მოლოდინი
- შეგრძნება, რომ სამყარო აჩქარდა ან შენელდა
- შეგრძნება, თითქოს სხვები ამჩნევენ რომ შენ შფოთავ
- შეგრძნება, რომ წუხილს ვერ შეწყვეტ ან ცუდი რამ მოხდება თუ შეწყვეტ წუხილს
- თვით შფოთვაზე ნერვიულობა. მაგალითად იმაზე, რომ პანიკური შეტევა შეიძლება დაგემართოთ
- სხვა ადამიანებისთვის ბევრის მოთხოვნა ან იმაზე ღელვა, რომ სხვები შენზე გაბრაზებული ან ნაწყენნი არიან.
- დარდი იმაზე, რომ რეალობის შეგრძნებას კარგავ
- მომავალზე დარდი
- წარსულ ცუდ გამოცდილებებზე განუწყვეტელი ფიქრი, ცუდი სიტუაციების წარმოდგენა კიდევ და კიდევ.
- დეპერსონალიზაცია-სხეულისა და გონების განცალკევების შეგრძნება ან შეგრძნება, რომ სხვის ფიქრებსა და ემოციებს აკვირდები
- დერეალიზაცია - სამყაროდან მოწყვეტის შეგრძნება, შეგრძნება რომ სამყარო რეალური არაა.


**საკუთარ თავზე ზრუნვა პერინატალური შფოთვის დროს**

შფოთვის შეგრძნება ძალიან დამთრგუნველი და მტანჯველია ყოველდღიური ფუნქციონირების პროცესში.

შემოგთავაზებთ რამდენიმე ტექნიკას, თუ როგორ შეიძლება გაუმკლავდეთ თავად შფოთვით შეტევას:

შეეცადეთ მიმართოთ **ყურადღება** რაიმე საგნის ან ობიექტისკენ, რაც უფრო პატარაა უკეთესია, დააკვირდით დეტალებს.
თუ შეგიძლიათ ყველა ფიქრი ამ ერთი ობიექტისკენ მიმართეთ, დააკვირდით ფორმას, ფერს, ფაქტურას, სტრუქტურას, მდებარეობას, ეს დაგეხმარებათ დამშვიდებაში. მაგალითად, დაასახელოთ რამდენ წითელ საგანს ხედავთ ოთახში ან სხვ.

ისწავლეთ **სუნთქვითი ვარჯიშები.** სუნთქვითი სავარჯიშოები მხოლოდ ღრმად სუნთქვას არ გულისხმობს, სწორად სუნთქვას სწავლა უნდა. სუნთქვის კონტროლი უნიკალური იარაღია უსიამოვნო ფიზიკურ შეგრძნებებთან და შფოთვასთან გასამკლავებლად.

შეეცადეთ ჩაებათ **ფიზიკურ აქტივობაში.** ეს ფიქრებს გადაგატანინებთ და მოზღვავებული, უსიამოვნო ენერგიის დაცლაში დაგეხმარებათ. ამისთვის არ არის აუცილებელი სპორტით დაკავება. შეგიძლიათ უბრალოდ გაისეირნოთ ან სახლის ფიზიკური საქმით დაკავდეთ, თუნდაც გარეცხოთ ან გააუთოვოთ.

_დამატებითი კითხვებისთვის მოგვმართეთ._
