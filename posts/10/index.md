---
title: "პერინატალური შფოთვა"
date: "March 7, 2021"
sort_by: 10
excerpt: "შფოთვა ფსიქიკური დისკომფორტის შეგრძნებაა, რომელსაც იწვევს ძლიერი ემოციები."
cover_image: "/images/posts/10.jpg"
---

**რა არის შფოთვა?**

შფოთვა ფსიქიკური დისკომფორტის შეგრძნებაა, რომელსაც იწვევს ძლიერი ემოციები. ხშირად, თუ ეს ემოციები ინტენსიურია და ნეგატიური ხასიათისაა, ჩვენს ფსიქიკაში მოსალოდნელი საფრთხის შეგრძნებად ყალიბდება. შფოთვის მდგომარეობა ძალიან ჰგავს შიშს, თუმცა, შიშისგან განსხვავებით, ის არა კონკრეტულ, რეალურ (აქ და ამჟამად) საფრთხეს გულისხმობს, არამედ წარმოსახვით, დასაშვებ საფრთხეს და ყოველთვის მომავალზე პროეცირდება. ეს არის ერთგვარი ცუდისმომასწავებელი წინასწარგანწყობა, რომელიც, შესაძლოა, ეყრდნობოდეს წარსულ გამოცდილებას, ან იყოს წარმოსახული.

შფოთვა გავლენას ახდენს აზროვნების სისტემებზე და შეუძლია, მთლიანად მოიცვას ინდივიდი. ამის გამო ადამიანს უჭირს ემოციებისა და აზრების დალაგება მისთვის ჩვეული გზით, ურთულდება გარემოსთან ადაპტაცია, ყოველდღიური ფუნქციონირება და მუდმივად ‘გადარჩენის’ - საბრძოლო რეჟიმში იმყოფება.

**რა არის პერინატალური შფოთვა?**

ორსულობის და ორსულობის შემდგომ პერიოდში ქალები, ხშირად, განიცდიან პერინატალურ შფოთვას. უახლესი კვლევებით, 5 ქალიდან ყოველ ერთს აღენიშნება პერინატალური შფოთვა. შფოთვა არის ბუნებრივი რეაქცია, რომელსაც ადამიანები განიცდიან, როდესაც თავს დაუცველად ან საფრთხეში გრძნობენ. ასე რომ, პერინატალური შფოთვა მოიცავს ცვლილებებს ადამიანის აზრებში, მოქმედებებში, გრძნობებში და სხეულის შეგრძნებებში ორსულობის დროს და ბავშვის დაბადების შემდეგ.

პოსტნატალური შფოთვის შესახებ ბევრს სმენია, თუმცა ნაკლებმა იცის, რომ შფოთვა ორსულობის დროსაც შეიძლება აღენიშნებოდეს ქალს, რომელსაც ანტენატალურ შფოთვას ვუწოდებთ.
