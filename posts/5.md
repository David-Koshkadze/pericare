---
title: 'ძუძუთი კვება და მიჯაჭვულობა'
date: 'March 7, 2021'
sort_by: 5
excerpt: 'დღევანდელი კვლევების მიხედვით, მიჯაჭვულობის მნიშვნელობა ბავშვის  ფსიქიკური და ფიზიკური ჯანმრთელობისათვის ეჭვგარეშეა.'
cover_image: '/images/posts/5.jpg'
---

დღევანდელი კვლევების მიხედვით, მიჯაჭვულობის მნიშვნელობა ბავშვის  ფსიქიკური და ფიზიკური ჯანმრთელობისათვის ეჭვგარეშეა. 2021 წლის აქტუალური კვლევა ეხება ძუძუთი კვების და ჩვილთან მგრძნობიარე შეხების, როგორც ინდიკატორის მნიშვნელობას დედა-შვილის ინტერაქციისთვის და მიჯაჭვულობის ჩამოყალიბებისთვის, ასევე ბავშვის თავის ტვინის განვითარებისთვის. კვლევის მიხედვით, ის დედები, რომლებიც ძუძუთი გამოკვებავდნენ შვილებს, გაცილებით მგრძნობიარედ ეხებოდნენ მათ, ვიდრე ისინი ვინც ბოთლიდან აჭმევდნენ. ადრეული კვლევები ადასტურებენ, რომ ბავშვის თავის ტვინის განვითარებისთვის გადამწყვეტი მნიშვნელობა აქვს ბავშვთან თვალით და კანით კონტაქტს. სპეციალისტებისთვის ცნობილია, რომ მიჯაჭვულობა და ძუძუთი კვება მრავალმხრივ ურთიერთდაკავშირებული და ურთიერთგანმაპირობებელი ცნებებია და რომ ძუძუთი კვებას შეუძლია ხელი შეუწყოს ჯანსაღი მიჯაჭვულობის ჩამოყალიბებას.
როდესაც ახლო ურთიერთობაა დედასა და ბავშვს შორის, მამასა და ბავშვს შორის-ჰორმონ ოქსიტოცინის მაჩვენებელი სისხლში მნიშვნელოვნად იზრდება (როგორც დედის, ასევე ჩვილის ორგანიზმში). ჰორმონ ოქსიტოცინს ხშირად უწოდებენ სიყვარულის, მიჯაჭვულობის და ჩახუტების ჰორმონს. ძუძუთი კვების დროსაც დიდი რაოდენობით გამოიყოფა ჰორმონი ოქსიტოცინი. შესაბამისად, ძუძუთი კვებას დედის ფსიქიკური და ფიზიკური ჯანმრთელობისთვისაც განუზომლად დიდი მნიშვნელობა აქვს.
