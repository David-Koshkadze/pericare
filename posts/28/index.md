---
title: "ორსულობა ომის დროს"
date: "March 7, 2021"
sort_by: 28
excerpt: "ქალის ისეთ მოწყვლად მდგომარეობას, როგორიცაა  მშობიარობა, თუ თან ერთვის ექსტრემალურად საშიშ სიტუაციაში ყოფნა..."
cover_image: "/images/posts/28.jpg"
---

**სტრესი, შიში და ტრავმა: მშობიარობა ომის დროს და მისი ფსიქოლოგიური შედეგები**

სარდაფში მშობიარობა, დაბომბვების ფონზე შესაძლოა გაცილებით მტკივნეული იყოს და დედის და ჩვილის ემოციურ კავშირზე ნეგატიური გავლენა მოახდინოს. მთელს მსოფლიოში ომის დროს და კონფლიქტის ზონებში აჩენენ ქალები ბავშვებს სრულიად შეუსაბამო, მძიმე პირობებში.

ქალის ისეთ მოწყვლად მდგომარეობას, როგორიცაა მშობიარობა, თუ თან ერთვის ექსტრემალურად საშიშ სიტუაციაში ყოფნა, შესაძლოა ამან რთული შედეგები გამოიწვიოს, როგორც მშობიარობის პროცესში, ისე ხანგრძლივ პერსპექტივაში.

ორსულობას, მშობიარობას და მშობიარობის შემდგომ პერიოდს ჭირდება სიმშვიდე. როდესაც გვერდით ბომბები ფეთქდება შეუძლებელია სიმშვიდის შენარჩუნება.

**დაბადებამდე: პრენატალური სტრესპროგრამირება**

დაბომბვის შიშში ცხოვრებამ, ან მსგავსმა ექსტრემალურმა სტრესულმა სიტუაციამ შესაძლოა ჯერ კიდევ მუცლადმყოფ ბავშვზე იმოქმედოს.

ჩვენი სხეული მსგავს სტრესულ გამოცდილებაზე, ისევე რეაგირებს, როგორც ქვის ხანის დროს-განგაშის სიგნალით, რაც გადარჩენის საუკეთესო შესაძლებლობის მოძიებისკენ გვიბიძგებს. ამ დროს ჩვენს სხეულში დიდი რაოდენობით გამოიყოფა ჰორმონი კორტიზოლი.

კორტიზოლი- სტრესის ჰორმონია და დედის სისხლის მიმოქცევის სისტემიდან პლაცენტარული ბარიერის გავლით ხვდება ბავშვის სისხლის მიმოქცევის სისტემაში. ყოველდღიური ყოფითი სტრესის შემთხვევაში კორტიზოლის რაოდენობა იმდენად მცირეა, რომ ის ნეგატიურ გავლენას ვერ ახდენს ბავშვის განვითარებაზე. ომის სიტუაციაში კი საკმაოდ დიდი რაოდენობის კორტიზოლი აღწევს ბავშვამდე, რამაც შეიძლება განაპირობოს მაღალი სტრეს მგრძნობელობა-ეგრეთ წოდებული „პრენატალური სტრესპროგრამირება“.

„პრენატალურ სტრესპროგრამირებას“ მივყავართ იქამდე, რომ ახალშობილი მეტად ტირის, რთულად მშვიდდება ან/და კვების და ძილის სირთულეები აქვს. მოგვიანებით, უფრო გვიანდელ ასაკში შეიძლება ბავშვი სკოლის ან უნივერსიტეტის პრობლემების გამო უფრო ხანგრძლივად და ძლიერად განიცდიდეს სტრესს. ასევე დედის მიერ დაბადებამდე განცდილი სტრესის საფუძველზე შესაძლოა თავი იჩინოს ფიზიკური ჯანმრთელობის ისეთმა პრობლემებმა, როგორიცაა სისხლის მაღალი წნევა და სისხლის მიმოქცევის პრობლემები.

ეს ყველაფერი რა თქმა უნდა აუცილებლობას არ წარმოადგენს. არსებობენ საკმაოდ მდგრადი/რეზილენტური ბავშვები, რომელთა დედებმაც უმძიმესი პირობები გამოიარეს, მაგრამ მიუხედავად ამისა კარგად ვითარდებიან. ჩვენ ვსაუბრობთ ალბათობაზე, რაც ომმა და არახელსაყრელმა პირობებმა შეიძლება გამოიწვიოს.

**დაბადება: სიახლოვეს და მხარდაჭერას ბევრი რამის კომპენსირება შეუძლია**

დაბადებას ისეთ პირობებში, როგორიც დაბომბვა ან სარდაფში ევაკუაციაა, შესაძლოა დრამატული შედეგები ქონდეს. სიტუაცია საშიშია განსაკუთრებით იმ ქალებისთვის, რომლებიც პირველ ბავშვს აჩენენ.

ნორმალური სამშობიარო პირობების დროსაც ვხვდებით ე.წ. „შავი ყუთის-ეფექტს“, რადგან ქალებმა ზუსტად არ იციან, რა ელით მათ მშობიარობის პროცესში და თავს გრძნობენ უსუსურად და სასოწარკვეთილად. მშობიარობის დროს ქალის სხეული ხდება წარმმართველი და პროცესის კონტროლი თითქმის შეუძლებელია. როდესაც გარეთ ბომბები ცვივა, მაშინ ეს შეგრძნება მკვეთრად იზრდება.
გაზრდილი შიში, სტრესი და დაძაბულობა იწვევს უფრო ხანგრძლივ, რთულ და მტკივნეულ მშობიარობას. სტრესის ფონზე შესაძლოა ჭინთვების უნარი დაქვეითდეს და საშვილოსნოს შეკუმშვების შეკავება განვითარდეს.

ამას გარდა ბავშვის ჟანგბადით მომარაგება უარესდება, რადგან სტრესის ფონზე დედის არტერიები ვიწროვდება და საშვილოსნო ცუდად მარაგდება სისხლით.

ერთმნიშვნელოვნად შეგვიძლია ვთქვათ, რომ სიახლოვეს, თანაგრძნობას და მხარდაჭერას ყველაზე უარესი გარეგანი პირობების საწინააღმდეგოდ მოქმედება შეუძლიათ. როდესაც მშობიარობის დროს ქალის გვერდით სანდო, მხარდამჭერი ადამიანია და სამედიცინო პერსონალი ახერხებს, რომ მიუხედავად ყველაფრისა, ქალმა ზრუნვის ქვეშ იგრძნოს თავი, ამით ბევრი რამის კომპენსირებაა შესაძლებელი.

მაშინაც კი, როდესაც გარემოებები შეუსაბამოა ახალი სიცოცხლის დაბადებისთვის, ადამიანური ინტერაქციის არსებობა მშობიარესა და სამედიცინო/დამხმარე პერსონალს შორის გადამწყვეტი მნიშვნელობისაა.

**დაბადების შემდგომ: დედის და ბავშვის დაზარალებული ურთიერთობა**

დაბადების შემდგომი პერიოდი ომის ან ლტოლვილობის სტრესის ფონზე ასევე ძლიერი ნეგატიური ზემოქმედების ქვეშაა. სიმყარის და დაცულობის განცდა ქალს აღარ აქვს, რადგან ქალმა არ იცის ხვალ ცოცხალი იქნება თუ არა, მისი სახლი ჯერ კიდევ დგას თუ არა ან შეძლებს თუ არა როდესმე სახლში დაბრუნებას. როდესაც ქალმა არ იცის საკუთარი უსაფრთხოების შესახებ, რა უნდა გადასცეს ბავშვს?

მძიმე პირობებში მშობიარობის შემდეგ ყველაზე არასასურველი რაც შეიძლება განვითარდეს არის პოსტტრავმული სტრესული აშლილობა. ეს შესაძლოა ომის გარეშეც მოხდეს, თუმცა რისკი ექსტრემალურ სიტუაციებში ბევრად მაღალია.

დედას გაცილებით ნაკლებად შეუძლია ბავშვთან ურთიერთობა, რადგან თავად იმყოფება მძიმე მდგომარეობაში, რაც დედის და ბავშვის ურთიერთობას მნიშვნელოვნად აზიანებს.

ასევე ხშირია, როდესაც დედა იმდენად არის დაკავებული გადარჩენით, რომ მას ფსიქიკური რესურსები აღარ აქვს ბავშვზე ემოციურად საზრუნავად. ეს აზიანებს დედის და ბავშვის ურთიერთობას როგორც მოცემულ მომენტში, ისე სამომავლოდაც.

თუმცა ნეგატიური ზეგავლენის მასიური ზიანი აუცილებლობა სულაც არაა. ასეთ ექსტრემალურ სიტუაციებში მშობიარობამ შესაძლოა დედასა და ბავშვს შორის მიჯაჭვულობა კიდევ უფრო გააძლიეროს. ქალმა შეიძლება იმ გამოცდილებიდან, რომ ასეთ პირობებშიც კი შეძლო ბავშვის გაჩენა, მიიღოს ძალა და რესურსი.

ეს ძალა და რესურსი ეხმარება მას ბავშვთან ურთიერთობაში განიცადოს თავი ქმედითად, მზრუნველად, რაც კარგ ნიადაგს ქმნის ტრავმასთან გასამკლავებლად და ხელს უწყობს დედის და ბავშვის სამომავლო ურთიერთობას.
