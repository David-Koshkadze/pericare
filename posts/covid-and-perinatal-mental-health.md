---
title: 'კორონა ვირუსის Covid-19 - ის პანდემიის გავლენა პერინატალურ ჯანმრთელობაზე'
date: 'March 7, 2021'
excerpt: 'მოდით გავიგოთ თუ რამდენად დიდ გამოწვევას უქმნის პანდემია პერინატალურ ფსიქიკურ ჯანმრთელობას'
cover_image: '/images/posts/img_covid_perinatal.png'
---

Covid-19– ის პანდემიის დასაწყისიდან, საერთაშორისო ორგანიზაციები, რომლებიც ზრუნავენ დედების ფსიქიკური ჯანმრთელობაზე შეშფოთებულნი არიან იმ მზარდი ფსიქიკური ჯანმრთელობის გამოწვევებით, რომლებსაც ქალები ორსულობის დროს და მის შემდგომ პანდემიის შედეგებისა და მისგან გამოწვეული შეზღუდვების გამო განიცდიდიან. იქიდან გამომდინარე, რომ პანდემიას არ აქვს დიდი ისტორია, მისი ზემოქმედება პერინატალურ მენტალურ ჯანმრთელობაზე ჯერ კიდევ შესწავლის პროცესშია, თუმცა ამ ერთმა წელმა გარკვეული მონაცემები უკვე მოგვცა და წარმოგიდგენთ რამდენიმე დიდი საერთაშორისო კვლევითი ცენტრის, როგორიცაა: MMHA-Maternal Mental Health Alliance, BMC Public Health, NCBI -National Library of Medicine National Institutes of Health, MDPI – Journal of clinical Medicine, PMHP – Perinatal Mental Health Project, მტკიცებულებაზე დაფუძნებულ შედეგებს. ეს ანგარიში აერთიანებს პანდემიის პერიოდში შეგროვებულ ყველა არსებულ მონაცემს.

მოდით გავიგოთ თუ რამდენად დიდ გამოწვევას უქმნის პანდემია პერინატალურ ფსიქიკურ ჯანმრთელობას და იმ სერვისებს, რომლებიც ქალებს, მათ პარტნიორებსა და ოჯახებს უჭერენ მხარს ამ დროის განმავლობაში.

სტრესი, შფოთვა, დეპრესიული სიმპტომები, უძილობა, უარყოფა, რისხვა და შიში ეს ყველაზე გავრცელებული ფსიქიკური ჯანმრთელობის სირთულეებია. პანდემიით გამოწვეული ზეგავლენა ფსიქიკაზე მსგავსია სხვა ბუნებრივი კატაკლიზმებისა და  ცხოვრებისეული კატასტროფების ზეგავლენისა.  ეს პროცესები ყველა ადამიანისთვის სტრესულია და შეიძლება ტრავმულიც აღმოჩნდეს. თუმცა, ორსული ქალის შემთხვევაში, კიდევ უფრო რთული ხდება ადაპტაცია, რადგან ორსული ქალი ისედაც ტრანზიტულ, გარდამავალ, პერიოდშია და მისი ფსიქიკა საკმაოდ მყიფეა რიგი სოციალური, ეკონომიკური თუ ფიზიოლოგიური ფაქტორებიდან გამომდინარე. 
ქალები პერინატალურ პერიოდში ისედაც განიცდიან სტრესს, რაც დაკავშირებულია მოძრაობის შეზღუდვასთან, სოციალიზაციასთან და ჩვეულებრივი რუტინიდან ამოვარდნასთან. ცხადია, რომ ჩაკეტილობისა და კარანტინის პირობებში ეს შეზღუდვები ამკრძალავ ხასიათს იღებს და კიდევ უფრო ურთულებს ორსულს ფუნქციონირებას. 
შედეგად ვიღებთ ქალებს, რომლებიც სხვებთან შედარებით გაორმაგებულად და გასამმაგებულად დარდობენ ჯანდაცვის სფეროს პროფესიონალების ხელმისაწვდომობაზე, ანტენატალური მოვლის პირობებში ინფექციის რისკზე, მშობიარობის პროცესზე პანდემიის გამო პარტნიორის ან ახლობელი ადამიანის დაუსწრებლობასა და მარტო ყოფნაზე, მშობიარობის შემდგომ შემოწმებებზე, კლინიკაში გამოცხადებაზე, რაც დიდი ალბათობით საგრძნობლად ზრდის პერინატალური დისტრესის რისკს.

**COVID-19– ის სიმპტომები და გართულებები ორსულობის დროს**

ცნობილია, რომ ორსულ ქალებს ჩვეულებრივ აქვთ ინფექციებისადმი მგრძნობელობა. თუმცა, ფიზიკურად და იმუნოლოგიურად ადაპტური პერინატალური ცვლილებების გამო (ორგანიზმი მომართულია ცვლილებებისადმი), COVID-19– ით დაავადებულ ქალთა უმრავლესობას საბედნიეროდ, დღემდე  მსუბუქი სიმპტომები აღენიშნება და ხშირ შემთხვევაში ადვილად გამოჯანმრთელდება. 
მიუხედავად იმისა, რომ COVID-19– ით ინფიცირებული ორსული ქალების უმეტესობა ასიმპტომური იყო, ცხელება, მსუბუქი ხველა და ქოშინი იყო ორსულობის დროს COVID-19– ის ყველაზე გავრცელებული სიმპტომები, ორსულობის მძიმე გართულებები მოიცავდა გესტაციურ დიაბეტს, პრეეკლამფსიას და მემბრანის ნაადრევ რღვევას. გაერთიანებული სამეფოს ‘სამეანო მეთვალყურეობის’ სისტემის (UKOSS) ეროვნული კოჰორტის კვლევის შუალედური ანგარიშის თანახმად, რომელიც ადარებს არა-ორსულ ქალებსა და ორსულებს COVID-19– ით, ორსული ქალები უფრო ხშირად ხდებოდნენ ჰოსპიტალიზირებულნი ან ინტნსიურ განყოფილებაში მათივე მოთხოვნის საფუძველზე ვიდრე არა ორსულები მსგავსი სიმპტომებით.  რაც გვაძლევს საშუალებას ვივარაუდოთ, რომ ამ ქალებში ფსიქიკური ჯანმრთელობის საკითხი საკმაოდ სენსიტიურია და ამ მხრივ მათ ჯანდაცვის სფეროდან და სხვა მხარდამჭერი ფისიქიკური ჯანმრთელობის სერვისებიდან დახმარება და თანადგომა სჭირდებათ. 

აშშ-ს დაავადებათა კონტროლისა და პრევენციის ცენტრის (CDC) მონაცემებით 11,764 მშობიარობიდან, რომელიც განხორციელდა 2020 წლის 29 მარტიდან 2021 წლის 10 თებერვლამდე პერიოდში, 7,279 იყო ვაგინალური, ხოლო 3,492 იყო საკეისრო კვეთა (30%) (33) ). ამ პერიოდის განმავლობაში საკეისრო კვეთის მაჩვენებლები, უხეშად, მსგავსია პრე პანდემიამდელი მაჩვენებლებისა. უახლესი პროტოკოლები გვეუბნებიან, რომ მიზანშეწონილია, სამეანო განყოფილებაში ჩატარდეს დისკუსია, რომელიც შეაფასებს სარგებელისა და ზარალის რისკებს საკეისრო კვეთის ან მშობიარობის ინდუქციის შემთხვევაში, თუ ორსული დედის ტესტი დადებითი იქნება COVID-19-ზე  ჯანმო-ს რეკომენდაციით, საკეისრო კვეთა უნდა გაკეთდეს მხოლოდ სამედიცინო დასაბუთების შემთხვევაში, ხოლო, ქალების არჩევითი საკეისრო კვეთა COVID-19 ის შემთხვევაში მინიმალურად უნდა შემცირდეს. 


**COVID-19 ის დედიდან ნაყოფზე/ახალშობილზე გადაცემა**

პანდემიის დაწყებისთანავე მთავარი კითხვა რაც გაჩნდა იყო: შესაძლებელია თუ არა ვირუსის გადაცემა COVID-19-ით დაავადებული დედებიდან ნაყოფზე/ახალშობილებზე ორსულობისას ან მშობიარობის დროს?
ახალშობილები, რომლებიც გააჩინეს დაინფიცირებულმა დედებმა, განიხილებოდნენ პოტენციურად ინფიცირებულად. შესაბამისად, პირველად რეკომენდაციებში (AAP) - ამერიკის პედიატრთა აკადემიისა და (CDC) - ამერიკის დაავადებათა კონტროლის ცენტრის მიხედვით, ურჩევდნენ, შეემოწმებინათ შეიცავდა თუ არა რძე COVID-19 ვირუსს და თუ ასეთი აღმოჩნდებოდა დროებით დაეშორებინათ დედა და ახალშობილი, რომ თავიდან აეცილებინათ წვეთების გავრცელება. თუმცა, მიდგომა შეიცვალა, წამოიჭრა დედებისა და ახალშობილების მენტალური ჯანმრთელობის საკითხი და (NICU) -ნეონატალური ინტენსიური ზრუნვის განყოფილების მიხედვით, ძუძუთი კვების გრძელვადიანი სარგებელი აღემატება პოტენციურ რისკს, რადგან ახალშობილებისთვის სეპარაცია შეიძლება ძალიან დიდი სტრესი აღმოჩნდეს. ამჟამად, ჯანდაცვის მსოფლიო ორგანიზაცია (WHO) და (RCOG) - სამეანო და გინეკოლოგიური სამეფო კოლეჯი ბრიტანეთში, COVID-19– ით სამეანო ცენტრებს ურჩევს,  რომ თითოეულ შემთხვევაში, ინდივიდუალურად, შეფასდეს სეპარაციის აუცილებლობა და უპირატესობა მიანიჭოს ინფექციის კონტროლისთვის საჭირო ყველა ზომის დაცვით (სუნთქვის ჰიგიენისა და ხელების დაბანით ბავშვთან შეხებამდე და მის შემდეგ), ძუძუთი კვების ჩვეულებრივ დროს დაწყებას, დაბადებიდან  1 სთ-ის განმავლობაში. ასევე, დედებს მოუწოდებენ ჩაერთონ ჩვილთან კანით კანთან კონტაქტში. ჯანმო გვაფრთხილებს, გავითვალისწინოთ ქალების ფსიქიკური ჯანმრთელობა დედისა და ბავშვის დროებითი განშორების ან ნებისმიერი ტიპის განცალკევების შესახებ გადაწყვეტილებების მიღებისას, რადგან ეს მეტად სენსიტიური საკითხია და გავლენას ახდენს როგორც დედის, ასევე ჩვილის იმუნურ პასუხზე. 
კვლევების მიხედვით, დღემდე, აქტიური ვირუსი არ არის ნაპოვნი დედის რძის ნიმუშებში. გარდა ამისა, შეერთებული შტატების ‘მეთვალყურეობის’ მონაცემებმა აჩვენა, რომ კოვიდით დაავადებული დედის მიერ გაჩენილი 1,506 ჩვილიდან მხოლოდ 60 – ს აქვს დადასტურებული დადებითი პასუხი COVID-19-ზე, ხოლო 1,436 ჩვილს უარყოფითი, რაც ვირუსის ახალშობილზე გადაცემის დაბალ რისკზე მიანიშნებს. ორმა კვლევამ არ გამოაქვეყნა ვერტიკალური გადაცემის არანაირი მტკიცებულება, ხოლო ერთმა კვლევამ აღმოაჩინა პლაცენტური დარღვევები დედებში COVID-19– ით. საერთო ჯამში, ამჟამად არსებული მონაცემები გვაუწყებს, რომ COVID-19– ით ინფიცირების მაჩვენებელი, დედიდან ჩვილზე, დაბალია და კვლევები ამჟამად ვერ ახერხებს საბოლოოდ განსაზღვროს ახალშობილის დადებითი COVID-19 სტატუსი განაპირობებს ვერტიკალურ გადაცემას, თუ ჩვილი ვირუსით დაინფიცირდა მშობიარობის შემდგომ. მიუხედავად შედარებით დამამშვიდებელი მტკიცებულებებისა, პირველი პერინატალური COVID-19 კვლევებიდან, ორსულობისა და მშობიარობისადმი მიდგომა ჯერ კიდევ არ არის ერთგვაროვანი. შემთხვევები სხვადასხვა ქვეყნებში და სხვადასხვა საავადმყოფოებში სხვადასხვა პროცედურებით იმართება.

სამწუხაროდ საქართველო არ ხვდება იმ ქვეყანათა რიგებში, სადაც ამ მიმართულებით კვლევები წარმოებს და არც პერინატალური მენტალური ჯანმრთელობა არის მხარდაჭერილი. თუმცა, შეგვიძლია განვიხილოთ და მაგალითად მოვიყვანოთ ისეთი ქვეყნის მაგალითი, როგორიც გაერთიანებული სამეფოა. 

ინგლისში, ფსიქიატრთა სამეფო კოლეჯის კვლევა გვაუწყებს, რომ ათასობით ორსული ქალი დარჩა ფსიქიკური ჯანმრთელობის სერვისის გარეშე პანდემიის გამო.
2020-21 წლებში, 47,000 ქალი ელოდა პერინატალური ფსიქიკური ჯანმრთელობის სერვისის მიღებას, ისეთი მდგომარეობების გასამკლავებლად, როგორიცაა შფოთვა და დეპრესია მშობიარობის დროს ან მის შემდეგ. მაგრამ 2020 წლის მონაცემებით, მხოლოდ 31,261-მა მოახერხა შესაბამისი დახმარების მიღება.
ყოველ მე-5-ე ქალს აღენიშნებოდა პერინატალური ფსიქიკური ჯანმრთელობის პრობლემები, როგორიცაა დეპრესია, შფოთვა და სხვა მდგომარეობები, რომლებიც ვლინდება ორსულობის დროს ან ბავშვის დაბადებიდან ერთი წლის ჩათვლით პერიოდში.
პერინატალური ფსიქიკური ჯანმრთელობის მხარდაჭერა ფართოდ მიმდინარეობდა პანდემიამდე. 2019-20 წლებში 30,625 ქალმა ისარგებლა ფსიქიკური ჯანმრთელობის პერინატალური მომსახურებით.ინგლისის ყველა ადგილობრივ რაიონში, ორსული ქალებისა და ახალბედა დედების სულ მცირე 7.1% -ს სჭირდება პერინატალური ფსიქიკური ჯანმრთელობის სერვისი. 
NHS-ს (National Health Service UK) სპიკერმა აღნიშნა, რომ მთელი ქვეყნის მასშტაბით არსებობს პერინატალური ფსიქიკური ჯანმრთელობის სერვისები და გრძელვადიანი გეგმის ფარგლებში, გაგრძელდება სპეციალისტების გაფართოება ისე, რომ ყოველწლიურად, სულ მცირე 66,000 ქალს ექნება წვდომა სპეციალურ პერინატალურ მომსახურებაზე 2023-24 წლებში. ეს გაფართოება აერთიანებს სამშობიარო სერვისებს, რეპროდუქციულ ჯანმრთელობას და ფსიქოლოგიურ თერაპიას იმ ქალებისთვის, რომლებსაც აქვთ ფსიქიკური ჯანმრთელობის საჭიროებები სამშობიარო გამოცდილების შედეგად.


**ძირითადი აღმოჩენები:**

კვლევები ადასტურებს პანდემიის პირობებში დედების ფსიქიკური ჯანმრთელობის მნიშვნელოვან დაქვეითებას:

1.	პანდემიამ ქალთა ფსიქიკური ჯანმრთელობას პრობლემები შეუქმნა, ორსულობის და ადრეული დედობის დროს.
2.	პანდემიის გავლენა ქალებზე არათანაბარი იყო.
3.	ფსიქიკური ჯანმრთელობის სერვისებს ჰქონდათ შემაშფოთებელი ხარვეზები პერინატალური ზრუნვის კუთხით პანდემიამდე პერიოდშიც. 
4.	პანდემიის გამო ორსულების მომსახურებისა და მშობიარობის პროტოკოლში ცვლილებებმა გაზარდა სტრესი და შფოთვა.
5.	ჩვილების შესახებ პერმანენტულმა წუხილმა გაზარდა დეპრესიის და შფოთვის მაჩვენებლები.
6.	ორსული და ახალნამშობიარები ქალების ჯგუფი მოწყვლადი გახდა და ვერ განისაზღვრა ზუსტად რა საჭიროებები შეიძლებოდა ჰქონოდათ ამ ქალებს პერინატალურ პერიოდში.
7.	მიუხედავად იმისა, რომ ჯერ კიდევ მონაცემების შეგროვების პროცესია, მნიშვნელოვანი ეჭვი არსებობს, რომ პანდემიამ ქალებს, ფსიქიკური ჯანმრთელობის კუთხით, სერიოზული ზიანი მოუტანა. 
8.	ვირტუალური კონტაქტის მასიურად გაზრდამ შესაძლოა პოტენციური რისკები წარმოშვას, რაც ასევე გასაზომია. 
9.	მიუხედავად გაზრდილი საჭიროებისა, ქალებსა და ოჯახებს შესაბამისი მხარდამჭერი მომსახურება არ მიეწოდებათ.
10.	ქალებისა და ოჯახების მხარდამჭერი სერვისები თავად განიცდიან კრიზისს და სჭირდებათ დახმარება. 


პერიქეა მაქსიმალურად ცდილობს დაუდგეს გვერდში იმ ქალებს, ვისაც ეს ასე ძალიან სჭირდება. ჩვენ მუდმივად თვალს ვადევნებთ და მივყვებით საერთაშორისო სიახლეებსა და გაიდლაინებს COVID-19-ის და მენტალური ჯანმრთელობის მიმართულებით და თქვენც, ყოველთვის, შესაბამის ინფორმაციასა და დახმარებას მოგაწვდით. ჯანმრთელობას გისურვებთ ! 

